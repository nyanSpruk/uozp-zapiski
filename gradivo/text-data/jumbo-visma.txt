Veliko slavje Jumba Visme na uvodni etapi; Roglič drugi
Najboljša slovenska uvrstitev na dirki tretje mesto Špilaka
Francoz Christophe Laporte je zmagovalec uvodne etape letošnje Dirke Pariz–Nica. Primož Roglič je bil drugi, Wout van Aert (vsi Jumbo Visma) pa tretji.
Kolesarska javnost je že spoznala pripravljenost Tadeja Pogačarja, ki je dobil obe dirki, na katerih je v novi sezoni nastopil, v naslednjem tednu pa bo svojo formo na začetku sezone pokazal tudi Primož Roglič. Nastopa namreč na osemdnevni dirki svetovne serije Pariz–Nica, na kateri sodi med glavne favorite.

Vlogo favorita je upravičil že v uvodni etapi, kjer je z moštvenima kolegoma pobegnil glavnini in se relativno mirno zapeljal proti cilju. Vsi so ciljno črto prečkali istočasno, 'smetano' pa je pobral Laporte pred Rogličem in van Aertom. Za Rogliča je bilo to jubilejno 40. drugo mesto v karieri. Laporte je osvojil 10 bonifikacijskih sekund, Roglič 6, van Aert 4. Da bo zmagal, je Laporte izvedel po radijski zvezi kilometer pred ciljem.

Etapa se je prelomila na zadnjem vzponu, ko so se omenjeni kolesarji Jumba Visme otresli tekmecev in se odpeljali v daljavo. Kilometer pred ciljem so imeli že 23 sekund naskoka pred glavnino, ki je bila preveč neodločna in napada nikakor ni znala niti ni uspela izničiti. Za ubežniki je zaostala za 22 sekund.

"Zame je prav neverjetno. Kilometer pred ciljem sta mi sporočila svojo odločitev. Zmaga zato seveda ni bila načrtovana, saj mi na koncu niti ni bilo treba napasti. Tudi Primož in Wout sta bila na varnem in samo šli smo do cilja," je po tekmi povedal zmagovalec.
Roglič je imel lani veliko smole
Slovenci dirke še nikoli niso dobili, leta 2015 je bil Simon Špilak tretji, kar je še vedno najboljša slovenska uvrstitev na dirki. Roglič ima z dirko neporavnane račune, lani je bil namreč na pragu zmage, ki mu jo je preprečil padec v zadnji etapi, njegovo smolo, zaradi katere je dirko končal na 15. mestu, je najbolje izkoristil Maximilian Schachmann, Nemec je tako ubranil zmago iz leta 2019.

Jumbo Visma na dirki z močno ekipo
Strokovnjaki Rogliča, ki letos še ni resneje tekmoval, štejejo kot glavnega kandidata za skupno zmago, saj je pravi specialist za večdnevne dirke, ki trajajo teden ali manj. Na zadnjih 11 nastopih na tovrstnih preizkušnjah je zmagal kar osemkrat. Ob sebi bo tudi tokrat imel močno ekipo na čelu z van Aertom, ki bo najbrž iskal etapne zmage, in Stevenom Kruijswijkom ter Rohannom Dennisom.

Polanc 42., Mezgec 59., Novak 135.
Od slovenskih tekmovalcev nastopajo še Jan Polanc, Domen Novak in Luka Mezgec. Polanc je sicer letos že pokazal odlično formo, dobil eno od dirk v Italiji, a tokrat naj bi bil predvsem pomočnik kapetanoma, Američanu Brandonu McNultyju in Portugalcu Joau Almeydi. Polanc je uvodno etapo sklenil na 42. mestu, Mezgec je bil 59., Novak pa 135. Od zvenečih kolesarskih imen so na dirki še brata Adam in Simon Yates, Kolumbijec Nairo Quintana in tudi nekaj odličnih šprinterjev.

Jutri kolesarje čaka 160 km dolga ravninska etapa od Auffargaisa do Orleansa. Najmočnejši nasprotnik kolesarjem naj bi bil močan veter.