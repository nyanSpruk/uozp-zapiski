EU še zaostruje sankcije proti Rusiji in Belorusiji

Članice EU-ja so se v Bruslju dogovorile o razširitvi seznama kaznovanih vodilnih ruskih predstavnikov in oligarhov, ki so vpleteni v rusko agresijo v Ukrajini, prav tako bodo izključili tri beloruske banke iz sistema SWIFT.

Kot so sporočili s francoskega predsedstva Sveta EU-ju, dogovor vključuje tudi obravnavo problematike izogibanja sankcijam z uporabo kriptovalut, dopolnjuje seznam tehnologij in blaga, za katera velja prepoved izvoza, ter sankcije, ki se nanašajo na pomorski sektor. Tako se omejuje izvoz dobrin s področja pomorske navigacije in radijskega komuniciranja.

Na seznam kaznovanih so dodali 160 ljudi, med njimi 146 članov zgornjega doma ruskega parlamenta in 14 oligarhov ter njihovih svojcev, ki jih povezujejo s Kremljem. Imena bodo znana po objavi v uradnem listu EU-ja.

EU je prepovedal transakcije s centralno banko Belorusije na področju upravljanja rezerv ali sredstev ter dodatno omejuje finančne pretoke iz Belorusije v povezavo.

Članice so se na sestanku na veleposlaniški ravni dogovorile tudi za tesnejše usklajevanje pri izvajanju že sprejetih sankcij. Dozdajšnji trije svežnji ukrepov so sicer najostrejše sankcije v zgodovini EU-ja.

Nove sankcije za banke
Evropska komisija pripravlja še nove sankcije, ki bi lahko, kot je že napovedal visoki zunanjepolitični predstavnik Unije Josep Borrell, vključevale izključitev še več ruskih bank iz sistema SWIFT. EU je za zdaj iz tega sistema izključil sedem ruskih bank, tudi drugo največjo VTB.

Ni pa iz SWIFT-a izključil ključnih ruskih bank Sberbank in Gazprombank, prek katerih poteka plačevanje ruskega plina in nafte, ker članice EU-ja skrbi, da bi lahko to privedlo do zvišanja že tako visokih cen energije. Bank namreč ni mogoče izključiti le za nekatere vrste transakcij, temveč le v celoti.

Sankcije, o katerih so se danes dogovorili veleposlaniki članic pri EU-ju, bodo začele veljati po objavi v uradnem listu EU-ja, ko bodo znane tudi podrobnosti uvedenih sankcij. To naj bi se zgodilo v kratkem.
