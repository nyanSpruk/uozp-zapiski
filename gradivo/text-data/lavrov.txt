Pogovori brez napredka. Lavrov: "Konflikt sprožil Zahod. Želimo si, da je Ukrajina nevtralna."
15. dan vojne: Rusija ne bo več sodelovala pri delu Sveta Evrope
Pogovori med ruskim in ukrajinskim zunanjim ministrom Sergejem Lavrovom in Dmitrom Kulebom v Turčiji so bili brez napredka. Kuleba je dejal, da Lavrov ni pristal na humanitarni koridor v Mariupolju. "Rusija ne bo odnehala, dokler ji Ukrajina ne ugodi."
Dmitro Kuleba je na tiskovni konferenci po pogovorih v Antaliji v Turčiji dejal, da se je ukrajinska stran pripravljena ponovno srečati v takšni obliki. Glede ustavitve ruskih napadov napredka po njegovih besedah ni bilo. Prav tako pa da Lavrov ni pristal na vzpostavitev humanitarnih koridorjev iz Mariupolja.

"Moj vtis pa je, da Rusija trenutno ni v položaju za vzpostavitev premirja (...) Z napadi bodo nadaljevali, dokler jim Ukrajina ne ugodi," je dejal. Zahteve ruske strani je označil kot "nerealistične".

Lavrov: "Konflikt je sprožil Zahod"
Medtem pa je ruski zunanji minister Lavrov dejal, da Zahod že nekaj let vzpostavlja nevarne razmere v regiji in da Ukrajino oborožuje s smrtonosnim orožjem. "Tisti, ki Ukrajini dostavljajo orožje in plačance, bi se morali zavedati nevarnosti svojih dejanj," je dejal Lavrov, ki se je dotaknil tudi vse bolj pereče teme, da naj bi imele ZDA v Ukrajini laboratorije za razvoj biološkega orožja, kar je Washington zanikal. "To ni presenetljivo," meni Lavrov.

Lavrov je še dejal, da je ukrajinsko-ruski konflikt sprožil Zahod, saj da je silil Ukrajino, da se odloča med Rusijo in Zahodom. "Ne želimo si militarizacije Ukrajine. Želimo si, da bi bila Ukrajina nevtralna". "Želimo si prijateljske, demilitarizirane Ukrajine, ki ne bi predstavljala grožnje Moskvi in ruski kulturi." Po njegovih besedah je v skladu s tem tudi Rusija pripravljena na pogovore glede varnostnih zagotovil za Ukrajino. Dodal je, da ZDA "vodijo svet in suverenim državam ukazujejo, kaj naj naredijo. Tega Moskva ne počne."

Jasen je bil, da si je Rusija vseskozi prizadevala za diplomatsko rešitev konflikta in da je Zahod ignoriral tako ruske predstavnike kot kulturo v Ukrajini. "Danes se nismo pogovarjali o premirju," je dejal Lavrov in dodal, "iz te krize bomo izšli z osveženim pogledom na svet – brez iluzij o Zahodu".
