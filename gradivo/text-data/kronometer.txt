Na kronometru van Aert dve sekundi pred Rogličem!
Belgijec z etapno zmago tudi prevzel skupno vodstvo, a zgolj 10 sekund pred Slovencem
Na 80. izvedbi dirke proti soncu je ekipa Jumbo Visma dosegla že drugo trojno zmago. Na kronometru v okviru 4. etape je Wout van Aert za pičli dve sekundi prehitel olimpijskega prvaka Primoža Rogliča in za šest sekund Rohana Dennisa.
Z etapno zmago je Wout van Aert tudi prevzel skupno vodstvo na polovici etapne dirke Pariz–Nica, saj je doslej vodilni Christophe Laporte (prav tako iz ekipe Jumbo Visma) na 11. mestu zaostal 29 sekund in je zdrsnil na skupno tretje mesto. Z drugim 2. etapnim mestom na najpomembnejši spomladanski etapni dirki se je Primož Roglič povzpel na skupno drugo mesto, pri čemer za Belgijcem zaostaja za 10 sekund.
Počasnejši začetek, hiter zaključek
Razgibani kratki kronometer od Domérata do Montluçona v osrednji Franciji se je končal s 700-metrsko klančino s povprečnim naklonom 8,6 odstotka, v 13,4 km vožnje pa je imel 188 višinskih metrov.

 Rohan Dennis je v letih 2018 in 2019 postal svetovni prvak v vožnji na čas, pozimi pa je iz ekipe Ineos Grenadiers prestopil k zasedbi Jumbo Visma. Foto: Zajem zaslona/Alex Broadway
Rohan Dennis je v letih 2018 in 2019 postal svetovni prvak v vožnji na čas, pozimi pa je iz ekipe Ineos Grenadiers prestopil k zasedbi Jumbo Visma. Foto: Zajem zaslona/Alex Broadway
Primož Roglič je na vmesnem času na polovici valovitega kronometra imel peti čas, bil je šest sekund počasnejši od presenetljivo hitrega Britanca Simona Yatesa (BikeExchange Jayco).

A v drugi polovici je olimpijski prvak pospešil, zlasti pa je najhitreje opravil s ciljno klančino in prevzel vodstvo s prednostjo štirih sekund pred ekipnim tovarišem Rohanom Dennisom.

Roglič zadovoljen in optimističen
"Zmaga je ostala v naši ekipi. Wout je bil res boljši danes. Po pravici povedano sem zadovoljen. Prvi kronometer sezone, šlo mi je v redu. Lahko sem optimističen za naslednje dni," je Roglič povedal za Val 202.

"Najboljši bo zmagal. Dosegamo super ekipne izide. Fantje okoli mene so izjemno močni in upam, da tako tudi ostane," je zasavski orel še pokomentiral trenutno kar trojno skupno vodstvo kolesarjev Jumbo Visme.
